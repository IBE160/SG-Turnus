**Refleksjonsrapport - Programmering med KI**\
1. Gruppeinformasjon\
Gruppenavn: Turnus partiet\
Gruppemedlemmer:\
- \[Magnus Ødegård\] - \[maode8968/mr.magnus94@live.com\]\
- \[Alexander Lindløkken\] - \[allin1755/a.lindlo@me.com\]\
Dato: 03.12.2025\
\-\--\
**2. Utviklingsprosessen**\
**2.1 Oversikt over prosjektet**\
I dette prosjektet har vi utviklet en applikasjon kalt "The AI Helping
Tool", som skal fungere som en digital studiestøtte for studenter.
Applikasjonen utnytter kunstig intelligens til å hjelpe brukere med å
strukturere studiene sine, bearbeide store mengder pensum og få rask
støtte når de står fast i fagstoffet.

Løsningen er rettet mot studenter ved høgskole og universitet, samt
lærere som ønsker å lage eller dele studiemateriell. Brukerne kan laste
opp ulike typer dokumenter (for eksempel PDF, tekstfiler og
presentasjoner), og systemet analyserer innholdet automatisk. På
bakgrunn av dette frembringer applikasjonen sammendrag, flashcards og
quiz-spørsmål, som kan redigeres, lagres, gjenbrukes og deles med andre.

Applikasjonen støtter brukerkontoer, sikker innlogging og skylagring,
slik at studiemateriale og fremdrift kan nås fra flere enheter. Det
legges også til rette for samarbeid gjennom deling av genererte
studieguides med medstudenter og undervisere.

Hovedmålet med applikasjonen er å gjøre læring mer effektiv og mindre
stressende ved å:

- hjelpe studenter med å planlegge og strukturere pensum,
- automatisere tidkrevende oppgaver som notatskriving og oppsummering,
- gi umiddelbar forklaring og tilbakemelding på faglige spørsmål,
- tilby et interaktivt og tilgjengelig læringsverktøy som kan brukes
  hvor som helst, når som helst.

På denne måten skal verktøyet støtte studenter i å forstå, repetere og
huske fagstoff bedre, samtidig som de blir introdusert for praktiske
bruksområder av AI innen tekst- og læringsanalyse.

\
**2.2 Arbeidsmetodikk**\
Vi organiserte arbeidet som et lite prosjektteam, der vi kombinerte
tydelige hovedansvar med fleksibilitet underveis. Da prosjektforslagene
ble publisert, hadde vi et felles arbeidsmøte hvor vi gikk gjennom
casen, ble enige om hovedmål for applikasjonen og laget en overordnet
plan ved hjelp av proposal-malen vi fikk utdelt. Deretter fordelte vi
ansvaret slik at én hadde hovedansvar for backend og logikk
(AI-integrasjon, håndtering av dokumenter og dataflyt), én hadde
hovedansvar for frontend og brukergrensesnitt, og én hadde hovedansvar
for database og skylagring. Etter hvert som to av medlemmene falt fra,
satt vi igjen to personer som måtte ta over flere av disse rollene. Vi
forsøkte da å omfordele oppgavene på en mest mulig rettferdig måte, og
begge deltok aktivt i både dokumentasjon og rapportskriving. Selv om vi
hadde fordelt hovedansvar, jobbet vi hele tiden på tvers av oppgavene og
støttet hverandre, særlig i perioder med høyt arbeidspress eller når
noen stod fast.

For å få samarbeidet til å fungere brukte vi flere digitale verktøy som
utfylte hverandre. Git og GitHub brukte vi til versjonskontroll,
branching og pull requests, slik at vi kunne utvikle nye funksjoner uten
å ødelegge hovedversjonen og samtidig ha oversikt over hvem som hadde
gjort hvilke endringer. Microsoft Teams brukte vi til møter, rask
kommunikasjon og skjermdeling. Vi hadde både planlagte møter for å følge
opp fremdrift og mer spontane samtaler når vi støtte på problemer. I
tillegg brukte vi felles dokumenter i Teams til planlegging,
kravspesifikasjon, notater og fordeling av oppgaver. Denne kombinasjonen
gjorde at vi kunne jobbe både hver for oss og parallelt, samtidig som vi
beholdt struktur og kontroll på både kode, kommunikasjon og
dokumentasjon.

Vi brukte også KI-verktøy aktivt gjennom prosessen, hovedsakelig ChatGPT
i nettleser og Gemini CLI integrert i VS Code. Til idémyldring og
kravspesifikasjon brukte vi ChatGPT til å få forslag til funksjoner,
brukerhistorier, mulige datafelt og formulering av mål for løsningen.
Gemini CLI brukte vi mer direkte i utviklingsmiljøet til å diskutere
ulike løsningsalternativer, blant annet hvordan vi kunne strukturere
moduler og dataflyt. Når det gjaldt kode og tekniske løsninger, var
Gemini spesielt nyttig til å foreslå kodeeksempler, forklare feil og
peke på mulige forbedringer i strukturen. Vi tok likevel ikke inn kode
ukritisk, men testet forslagene, justerte dem til vårt eget oppsett og
sørget for at vi forstod hva de gjorde før vi brukte dem videre.

Til dokumentasjon og tekst brukte vi ChatGPT som støtte til å formulere
utkast til enkelte deler av rapporten, for eksempel beskrivelser av
funksjonalitet, arbeidsmetodikk og noe av refleksjonsdelen. Etterpå gikk
vi alltid gjennom tekstene selv, skrev om, forenklet og la til våre egne
erfaringer, slik at innholdet stemte med hvordan vi faktisk hadde
jobbet. I refleksjonsarbeidet fungerte KI også som en slags
sparringspartner som hjalp oss å strukturere tanker, formulere
erfaringer tydeligere og få innspill til problemstillinger vi burde
drøfte. Gjennom hele arbeidet var vi opptatt av at det er vi som har
faglig og etisk ansvar for både kode og tekst. KI har vært brukt som
støtte, inspirasjon og effektivisering, men ikke som en erstatning for
egen forståelse, egne vurderinger eller eget arbeid.

\
**2.3 Teknologi og verktøy**\
- Frontend: NextJS, HTML\
- Backend: Python\
- Database: \[f.eks. Supabase, MongoDB, PostgreSQL\]\
- KI-verktøy: Gemini CLI, ChatGPT5.1.\
- Andre verktøy: VScode, BMAD, github, teams, Whispr flow.

\
**2.4 Utviklingsfaser**\
Fase 1: Planlegging

I planleggingsfasen arbeidet vi systematisk med å definere prosjektets
retning ved hjelp av VSCode, BMAD-metoden og ulike KI-verktøy. Vi
gjennomførte omfattende brainstorminger, mind-mapping og
først-prinsipp-analyser for å identifisere kjernemål, brukerbehov og
funksjonalitet for «Zero-Friction Instant Clarity Engine». KI ble brukt
både som kreativ sparringspartner og prosessleder, blant annet til å
foreslå strukturer, sammenfatte innsikt, generere beslutningsmodeller og
hjelpe oss å formulerte tydelige prompts, som vi deretter lagret i egne
dokumenter. I utviklingsfasen omsatte vi dette grunnlaget til konkrete
beskrivelser av brukerflyt, tekniske rammer, funksjonelle krav og
interaksjonsmønstre. Her brukte vi KI aktivt til å analysere mulige
tekniske løsninger, foreslå mønstre for første brukerinteraksjon,
kartlegge risiko, og strukturere innsamlet research i et helhetlig
design- og funksjonsgrunnlag. Samlet sett gjorde bruken av KI det mulig
å arbeide raskere, mer strukturert og med større faglig bredde enn vi
kunne oppnådd alene.

\
Fase 2: Utvikling\
I utviklingsfasen brukte vi resultatene fra planleggingen til å
utarbeide et helhetlig Product Requirements Document (PRD) for
«Zero-Friction Instant Clarity Engine». Her beskrev vi formål,
målgruppe, suksesskriterier, MVP-omfang, funksjonelle og
ikke-funksjonelle krav, samt sentrale prinsipper for brukeropplevelse og
tekniske rammer for en ren webapplikasjon. KI ble brukt aktivt til å
strukturere og formulere PRD-en, foreslå konkrete krav, rydde opp i
formuleringer og sikre at alt hang sammen med hovedideen om «én mest
hjelpsom neste steg». I tillegg gjennomførte vi en «validate PRD»-runde
der KI hjalp oss å sjekke om kravene faktisk støttet produktvisjonen,
var realistiske, og om det fantes hull eller uklarheter som måtte lukkes
før videre arbeid.

\
**3. Utfordringer og løsninger**

**3.1 Tekniske utfordringer**\
**Utfordring 1: Git og GitHub**\
Vi slet en del med Git og GitHub underveis. Noen ganger ville ikke
endringer push eller pull riktig, vi fikk feilmeldinger, og det oppstod
konflikter mellom lokal og ekstern branch. Det gjorde oss usikre på hva
som faktisk var "riktig" versjon av koden, og vi brukte tid på å rydde
opp i repoet.

For å løse dette prøvde vi først enkle grep som å restarte VS Code,
sjekke at vi var på riktig branch og logge inn/ut av GitHub. I noen
tilfeller endte vi med å klone repoet på nytt for å få en ren start.
Underveis lærte vi oss flere Git-kommandoer i terminal (blant annet git
pull, git push, git reset og git clone), og vi ble flinkere til å
committe oftere, bruke tydelige meldinger og følge med på hvilken branch
vi faktisk jobbet på.

KI, spesielt ChatGPT, var til stor hjelp her. Vi limte inn
feilmeldinger, fikk forklart hva de betydde og konkrete forslag til
kommandoer for å rydde opp. Det sparte oss for mye tid sammenlignet med
å lete gjennom dokumentasjon og forum alene, men vi måtte fortsatt
vurdere hvilke løsninger som passet vår situasjon.

**Utfordring 2: Uklare valg av verktøy og for stort scope**\
Vi var for dårlige til å etterkontrollere MD-filene vi lagde i starten,
og endte opp med et altfor stort scope. Underveis begynte vi å se på
verktøy utenfor pensum, blant annet Flutter, og la opp til en løsning
som var langt mer komplisert enn vi trengte -- og egentlig utenfor
rammene for emnet.

Til slutt valgte vi å starte på nytt. Vi konkretiserte prosjektet på
nytt, snevret inn scope og tilpasset løsningen til det vi faktisk skal
levere i kurset, med verktøy vi har forutsetninger for å bruke. Her var
KI (særlig ChatGPT) nyttig som støtte til å formulere et nytt, mer
realistisk proposal og spisse mål, funksjoner og avgrensninger slik at
vi unngikk å havne i samme felle igjen.

\
**3.2 Samarbeidsutfordringer**\
En stor samarbeidsutfordring var at flere på gruppen etter hvert falt
fra studiet og prosjektet. Oppgaver som opprinnelig var fordelt på fire
personer, måtte plutselig løses av oss to som ble igjen. Både teknisk
arbeid og dokumentasjon måtte omfordeles for at vi i det hele tatt
skulle ha sjanse til å fullføre.

Situasjonen ble forsterket av dårlig kommunikasjon fra dem som sluttet:
de møtte ikke på avtalte Teams-møter, ga ikke beskjed om at de trakk
seg, og svarte ikke på henvendelser. I en periode fortsatte vi å legge
oppgaver og frister til personer som i praksis ikke lenger deltok, noe
som skapte forsinkelser og frustrasjon.

I tillegg var det praktisk krevende at vi alle er voksne i fulltidsjobb.
For oss to som står igjen, gjelder det at vi begge jobber i Forsvaret,
med seiling, øvelser og uforutsigbare perioder. Arbeidet ble derfor
gjort i bolker og ikke alltid samtidig. For å håndtere dette måtte vi
til slutt planlegge som om vi bare var to hele veien: vi justerte
ambisjonsnivået, prioriterte hardere og forsøkte å være fleksible med
når og hvordan vi jobbet, så godt det lot seg gjøre.

\
**3.3 KI-spesifikke utfordringer**\
Selv om KI var til stor hjelp, opplevde vi også en del utfordringer
knyttet til bruken. Noe av koden vi fikk, var rett og slett feil --
enten fordi syntaksen ikke stemte, fordi forslaget var laget for en
annen versjon/teknologi enn vår, eller fordi løsningen ikke passet inn i
strukturen vi hadde. Noen ganger ga det oss flere nye feilmeldinger enn
vi hadde i utgangspunktet.

Kvaliteten på svarene var også varierende. Innimellom fikk vi konkrete,
nyttige forslag, men andre ganger var svarene veldig generelle, litt "på
siden" av problemet eller nærmest en gjentakelse av det vi selv hadde
skrevet. Hvis vi stilte mange spørsmål etter hverandre i samme tråd,
merket vi også at KI kunne begynne å "finne på ting" -- for eksempel
referere til filer eller struktur vi ikke hadde.

For å håndtere dette begynte vi å teste kodeforslag i små biter i stedet
for å lime inn alt på én gang, formulere spørsmål mer presist, starte
nye samtaler når vi merket at verktøyet hadde sporet av, og
dobbelt-sjekke forslag mot dokumentasjon og egen forståelse før vi tok
dem inn i prosjektet.

Kort oppsummert: KI var et nyttig verktøy, men bare når vi brukte det
med sunn skepsis. Vi måtte hele tiden minne oss selv på at det er vi som
tar beslutningene og har ansvar for det endelige resultatet.

\
**4. Kritisk vurdering av KI sin påvirkning**\
**4.1 Fordeler med KI-assistanse**\
Så langt opplever vi at KI har hatt en klart positiv effekt på
effektivitet og arbeidsflyt, særlig fordi vi har lite erfaring med
koding. Når vi stiller konkrete spørsmål og gir tydelig kontekst,
hjelper KI oss å komme raskere i gang, strukturere arbeidet og komme
videre når vi står fast. I idéfasen har kombinasjonen av BMAD-metoden og
KI fungert godt: vi starter med egne tanker, og lar KI fylle på der vi
mangler innspill.

Samtidig har vi erfart at vi må bruke KI kritisk. Dårlig formulerte
spørsmål gir ofte brede og lite relevante svar, og uten dobbeltsjekk kan
vi bli dratt ut av kurs. Vi har derfor lært å alltid sjekke svar mot
pensum, oppgavekrav og egen forståelse. KI har også hjulpet oss å forstå
en del grunnleggende konsepter bedre, ved at vi kunne be om korte
forklaringer og enkle eksempler som vi testet selv. På kodesiden har KI
fått oss til å tenke mer på struktur, lesbarhet og hvordan vi håndterer
situasjoner der ting ikke fungerer som planlagt, men vi må likevel
tilpasse forslagene til vårt nivå og våre rammer.

\
**4.2 Begrensninger og ulemper**\
**Kvalitet og pålitelighet**

Når det gjelder kvalitet og pålitelighet, har vi erfart at KI ikke
alltid treffer oppgaven. Noen forslag har vært for kompliserte, utenfor
pensum eller gitt oss et altfor stort scope. Det oppdaget vi særlig når
vi prøvde å implementere løsninger og så at de ikke passet med kravene,
eller gjorde koden unødvendig tung. For å rette opp måtte vi teste mer
selv, sammenligne med kurset og stramme inn både krav og løsninger. Det
har lært oss å bruke KI som utgangspunkt, ikke som fasit.

Vi har brukt KI i nesten alle deler av arbeidet, spesielt etter at vi
ble færre på gruppa, men vi merker at det kan gå utover læring hvis vi
bare godtar ferdige svar. Lange forklaringer og "ferdigtenkte" løsninger
kan gjøre det fristende å hoppe over egen utforsking. Når vi derimot
brukte KI mer aktivt -- for eksempel sammen med BMAD-metoden eller
Gemini CLI -- ble vi tvunget til å konkretisere egne ideer og tenke mer
selv. Det viser at KI både kan hemme og styrke forståelsen, avhengig av
hvor kritiske og aktive vi er.

På kreativitetssiden har vi opplevd både opp- og nedside. Med Gemini CLI
og BMAD fikk vi ofte mer kreativ tenkning fordi vi ble møtt med
spørsmål, måtte ta stilling til valg og utforske flere muligheter. Med
ChatGPT var det lettere å bli passiv, fordi verktøyet gjerne fullfører
for oss med ferdige forslag og lange tekster. Når vi startet rett i KI
uten å tenke selv først, merket vi at vi fulgte KI mer enn vår egen
intuisjon. Best effekt fikk vi når vi først utviklet egne ideer, og så
brukte KI som sparringspartner til å justere og forbedre dem.

\
**4.3 Sammenligning: Med og uten KI**\
Uten KI ville prosjektet sett ganske annerledes ut. Med bare
grunnleggende erfaring fra introkurset måtte vi lært mye mer fra bunnen
av via Google, dokumentasjon og prøving og feiling. Det ville tatt langt
mer tid å forstå struktur, bygge funksjonalitet og løse tekniske
problemer. Mest sannsynlig måtte vi valgt et mindre ambisiøst opplegg,
med færre funksjoner og en enklere løsning.

Nesten alle deler av prosjektet ville vært tyngre: utvikling, feilsøking
og dokumentasjon hadde krevd flere timer per person. Kanskje hadde vi
fått dypere forståelse på noen områder, men risikoen er stor for at vi
ikke hadde rukket å komme like langt. Vi opplever derfor at KI ikke har
gjort jobben for oss, men har vært en viktig støtte for at vi i det hele
tatt kan nærme oss en fungerende løsning innenfor den tiden og
kompetansen vi har.

\
**4.4 Samlet vurdering**\
For vårt prosjekt er KI klart en netto positiv faktor. Med vår erfaring
ville det vært svært krevende å utvikle en tilsvarende løsning uten
KI-støtte. Verktøyene har gjort det mulig for oss å komme lenger både
teknisk og innholdsmessig enn vi ellers ville klart.

Samtidig er hovedlærdommen at KI må brukes kritisk. Når vi ga for lite
kontekst, begynte KI å "finne på" ting som dro oss ut i for stort scope
og løsninger utenfor det vi egentlig skulle lage. Vi har derfor erfart
at gode, presise beskrivelser inn, og dobbeltsjekk av svar mot krav og
plan, er helt avgjørende. Vi må hele tiden beholde styringen selv.

Totalt sett har KI løftet prosjektet, men også lært oss hvordan slike
verktøy bør brukes: som en kraftig støtte vi kontrollerer, ikke som en
erstatning for egen vurdering, faglig ansvar og tydelig prosjektstyring.

\
**5. Etiske implikasjoner**\
**5.1 Ansvar og eierskap**\
Selv om KI har bidratt i både kode og tekst, mener vi at ansvaret
fortsatt ligger hos oss. KI gir bare forslag -- det er vi som velger hva
vi bruker, hvordan vi tilpasser det, og om vi faktisk forstår det.
Dermed er det også vi som står ansvarlige for feil, sikkerhetshull og
kvaliteten på løsningen.

For å sikre dette har vi behandlet all KI-kode som utkast: vi leser
gjennom, tester, sammenligner med pensum og dokumentasjon, og rydder opp
i struktur og navn. På samme måte ser vi på selve løsningen -- idé,
struktur og tilpasninger -- som vår, selv om KI har vært et
hjelpemiddel. Vi prøver også å være åpne om at KI er brukt, og unngår å
kopiere kode direkte fra eksterne kilder uten å tenke på lisens og
kontekst.

\
**5.2 Transparens**\
Vi mener det er viktig å være ærlig om bruk av KI, spesielt når det
brukes i skolearbeid. Hvis man skjuler KI-bruk, kan det gi et feil bilde
av både innsats og kompetanse, og arbeid som i stor grad er KI-støttet
kan fremstå som helt egenprodusert.

En enkel måte å være transparent på er å si hvilke verktøy man har
brukt, hva de ble brukt til (for eksempel idémyldring, tekstutkast eller
kodeforslag) og eventuelt vise til eksempler. Det gjør det lettere for
lærere og sensorer å vurdere hva man faktisk kan selv. Manglende åpenhet
kan derimot oppfattes som juks, svekke tillit og skape urealistiske
forventninger til hva man mestrer.

\
**5.3 Påvirkning på læring og kompetanse**\
KI kan både styrke og svekke læring. På den positive siden gjør
verktøyene det lettere å komme i gang, få forklaringer, eksempler og
struktur -- spesielt når man er ny i et fag, slik vi er med koding.
Samtidig er det en reell risiko for at man hopper over viktige
læringssted hvis man alltid lar KI gjøre jobben. Da blir man flink til å
bruke verktøyet, men ikke nødvendigvis til å forstå det som ligger bak.

Det vi særlig risikerer å ikke utvikle, er grunnleggende problemløsing,
feilsøking, utholdenhet og evnen til å bygge opp noe fra scratch. Det
gjelder både for kode og for tekst. Derfor handler dette mye om balanse:
KI kan gjøre oss mer effektive, men hvis målet også er varig kompetanse,
må vi noen ganger velge å gjøre ting selv først og bruke KI mer som
støtte og kvalitetssikring etterpå -- ikke som snarvei.

\
**5.4 Arbeidsmarkedet**\
Vi tror KI kommer til å bli en naturlig del av veldig mange jobber
fremover, også innen IT. Rutinepregede oppgaver og standardkode kan i
stor grad støttes eller delvis automatiseres, mens utviklerrollen i
større grad blir å planlegge, kvalitetssikre, vurdere risiko og ha
oversikt over helheten.

En del "produksjonsroller" kan bli mindre viktige, mens roller som
krever helhetsforståelse, etikk, sikkerhet, arkitektur og tilsyn med
KI-systemer blir viktigere. Det vil også være behov for folk som forstår
både domenet og hvordan KI fungerer -- for eksempel i forsvar, helse og
offentlig sektor.

Som forsvarsansatte ser vi allerede at digitalisering og KI så smått er
på vei inn, særlig i støtte- og analysefunksjoner. Vi tror ikke
mennesket kan erstattes i kjerneoppgavene, men vi må være forberedt på å
jobbe sammen med KI, lære nye verktøy og samtidig beholde kritisk sans,
etisk refleksjon og evnen til å ta ansvar for beslutningene.

\
**5.5 Datasikkerhet og personvern**\
I prosjektet har vi hovedsakelig delt tekniske beskrivelser, kodeutkast
og BMAD-tekst med KI-verktøy, samt noe grunnleggende informasjon via
innlogging (som navn og e-post). Vi har bevisst unngått å dele passord,
sensitive personopplysninger eller interne dokumenter, fordi KI i
praksis må behandles som en ekstern tjeneste.

Likevel ser vi at risikoen er reell: man kan lett komme til å lime inn
informasjon som egentlig burde vært beskyttet, eller stille spørsmål som
avslører helseforhold og andre sensitive opplysninger. Over tid kan det
gi et ganske detaljert bilde av hvem du er.

Derfor mener vi at man bør tenke sikkerhet på samme måte som ellers på
nett -- bare litt strengere: del bare det som er nødvendig, unngå
sensitiv informasjon, anta at alt du skriver kan bli lagret, og
kvalitetssikre KI-forslag både med tanke på funksjonalitet, sikkerhet og
etikk. Da kan man utnytte fordelene med KI, samtidig som man tar ansvar
for personvern og datasikkerhet.

\
**6. Teknologiske implikasjoner\
6.1 Kodekvalitet og vedlikehold**\
KI-generert kode hjelper oss å komme raskt i gang, men den er ikke
alltid skrevet med tanke på struktur og vedlikehold. Vi opplever at
koden ofte fungerer, men kan være ujevn, lite kommentert og vanskeligere
å forstå enn om vi hadde bygget den selv. Det gjør debugging tyngre,
fordi små logiske feil eller krav-avvik kan ligge "skjult" i forslag vi
ikke har full oversikt over, og derfor må vi teste ekstra nøye og rydde
etterpå.

\
**6.2 Standarder og beste praksis**\
KI følger ikke automatisk beste praksis eller oppdatert
industristandard. Noen forslag vi fikk var mer kompliserte enn
nødvendig, dro oss mot teknologier utenfor pensum, eller virket litt
utdaterte i måten ting ble løst på. Dette har lært oss at alle forslag
må valideres mot rammeverket vi faktisk skal bruke, oppgavekrav og
gjerne offisiell dokumentasjon -- KI kan gi et utgangspunkt, men ikke
definere standarden.

\
**6.3 Fremtidig utvikling**\
Vi tror KI vil ta en større rolle i programvareutvikling fremover,
særlig som støtte til utkast, dokumentasjon og feilsøking, mens
utviklere i større grad blir de som styrer, vurderer og kvalitetssikre
løsningene. Viktige ferdigheter blir kritisk tenkning, systemforståelse,
sikkerhet og evnen til å vurdere og forbedre KI-forslag, ikke bare å få
dem skapt. Vår anbefaling er å bruke KI som et tidsbesparende
hjelpemiddel og sparringspartner, men alltid la mennesker ta de endelige
valgene og ansvaret for kvaliteten.

\
**7. Konklusjon og læring**

**7.1 Viktigste lærdommer**\
1. Vi har lært hvor viktig det er å etterkontroller alt KI genererer --
både tekst og kode -- for å sikre at resultatet faktisk samsvarer med
målet vårt og kravene i oppgaven.

\
2. BMAD-metoden viste oss hvordan vi kan ha en strukturert
utviklingsprosess samtidig som vi bruker KI som støtte. Det hjalp oss å
ta utgangspunkt i egne ideer først, og så bruke KI til å fylle på og
forbedre.

\
3. En av de viktigste erfaringene er at KI må brukes som et
hjelpemiddel, ikke som erstatning for egen tenkning. Vi må fortsatt ta
faglige valg selv, avgrense scope og ta ansvar for sluttresultatet.

**7.2 Hva ville dere gjort annerledes?**\
Hvis vi skulle startet helt på nytt, ville vi først og fremst vært mye
mer bevisste på tekniske valg og scope. Vi ville valgt en enklere
løsning fra starten av, holdt oss konsekvent til verktøy og rammeverk
fra kurset, og unngått å dra inn ekstra teknologi som Flutter og
lignende. I stedet for å "bygge stort" og så måtte kutte ned, ville vi
heller startet med et lite, realistisk kjerneprodukt og bygget ut
derfra.

Når det gjelder bruk av KI, ville vi jobbet mer strukturert med å skrive
ned og lagre viktige KI-sesjoner, slik at vi lettere kunne gå tilbake og
se hva som faktisk fungerte. Vi ville også vært enda tydeligere på å gi
god kontekst og avgrensning i promptene, for å unngå at KI dro oss ut i
for stort scope. I tillegg ville vi nok lagt inn faste "stopp-punkter"
der vi stopper opp, sjekker: "Er dette fortsatt innenfor oppgaven?" før
vi går videre på KI-forslag.

På samarbeid og organisering ville vi tidligere tatt høyde for at
gruppen kunne bli mindre, og planlagt deretter. Det betyr mer fokus på
prioritering av oppgaver, tydeligere milepæler og kanskje kortere,
hyppigere statusmøter. Vi ville også vært mer konsekvente på å bruke
felles dokumenter til å loggføre beslutninger, slik at det var lettere å
se hvorfor vi valgte som vi gjorde underveis.

\
**7.3 Anbefalinger**\
Vår klare anbefaling er å bruke KI som **støtte**, ikke som snarvei.
Start alltid med å tenke selv: skriv ned egne ideer, krav og skisser
først, og bruk deretter KI til å fylle på, rydde og forenkle. Jo
tydeligere du beskriver problemet, jo bedre blir svarene -- så bruk tid
på gode spørsmål.

En typisk fallgruve er å stole for mye på KI og bare "kjøre på" med
forslagene. Da ender man fort opp med for stort scope, løsninger utenfor
pensum eller kode man selv ikke forstår. En annen felle er å kopiere
tekst eller kode rett inn uten å lese ordentlig gjennom. Det straffer
seg nesten alltid senere, enten i feilsøking eller når du skal forklare
hva du har gjort.

Beste praksis for oss har vært:

- tenk selv først, så spør KI.
- avgrens tydelig (nivå, teknologi, pensum, scope) i hver prompt.
- dobbeltsjekk alt viktig mot oppgavetekst, pensum og egen forståelse.
- skriv om KI-tekst med egne ord, og forenkle kode til noe du faktisk
  forstår.

Da får du både hjelp av KI og faktisk læring underveis. ikke bare et
"ferdig svar" du ikke kan stå inne for.

\
**7.4 Personlig refleksjon (individuelt)**\
Magnus Ødegård:\
Gjennom dette prosjektet har jeg lært mye både faglig og personlig. Rent
teknisk har jeg fått en helt annen forståelse for hvor mye arbeid som
ligger bak selv en "enkel" applikasjon, og jeg har blitt tryggere på
grunnleggende webutvikling, strukturering av arbeid og det å bruke KI
som verktøy på en mer bevisst måte. Jeg har også merket at jeg tenker
mer kritisk enn før: jeg stoler ikke like mye på "første svar", men spør
oftere meg selv om dette faktisk gir mening, om det passer til oppgaven,
og om jeg forstår det godt nok til å kunne forklare det videre.

Samtidig har prosjektet vært en påminnelse om hvor viktig det er å
avgrense, prioritere og tørre å justere kursen underveis. Det at vi
måtte starte på nytt og stramme inn scope var frustrerende der og da,
men ga meg også en erfaring i å håndtere motgang og ta mer eierskap til
prosessen. Totalt sett sitter jeg igjen med en følelse av at jeg har
tatt et steg videre -- ikke bare i å "bruke KI" eller skrive litt kode,
men i å jobbe mer strukturert, være mer ærlig på eget nivå og ta ansvar
for både læring og resultat.

\
Alexander Lindløkken:\
For en som aldri har programmert før og kun har selvlærte
KI-ferdigheter, har dette prosjektet vært en svært bratt læringskurve.
Det har uten tvil vært krevende, men også veldig lærerikt. Jeg har fått
et mye tydeligere bilde av hvor komplekst det faktisk er å utvikle en
fungerende applikasjon, og hvor mange detaljer som må falle på plass --
fra struktur og logikk til brukeropplevelse og tekniske begrensninger.

For min egen del har prosjektet gjort meg tryggere på hvordan jeg kan
implementere KI i arbeidshverdagen på en mer systematisk måte. Jeg har
oppdaget nye måter å bruke KI som støtte i både idéutvikling,
problemløsning og dokumentasjon, og opplever at jeg sitter igjen med
flere verktøy i verktøykassa enn da jeg startet.

Samtidig har jeg lært mye om min egen arbeidsprosess: viktigheten av
tålmodighet, det å våge å stille «dumme» spørsmål når noe er uklart, og
å holde roen når ting ikke fungerer på første forsøk. Det har også vært
verdifullt å erfare hvor mye man kan få til ved å kombinere egen innsats
med KI-veiledning på en smart måte. Alt i alt har prosjektet gitt meg
større selvtillit og motivasjon til å utforske både programmering og KI
videre.

\
\
\
**8. Vedlegg (valgfritt)**

> Lenke: https://github.com/IBE160/SG-Turnus\
> Ordantall: 4412\
